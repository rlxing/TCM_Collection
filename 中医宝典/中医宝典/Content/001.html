<style>
    
        .title1{
            font-size: 30px;
            font-family: 华文行楷;
            color: #ff0000;
            font-weight: 900;
        }
        .title2{
            font-size: 25px;
            font-family: 华文行楷;
            color: #7e0f0f;
        }
        .title3{
            border-bottom: rgb(145, 71, 19) solid 2px;
            font-size: 20px;
            font-family: 隶书;
            color: #7e0f0f;
        }
        pre{
            white-space: pre-wrap;
        }
</style>
<span style="color: rgb(0, 136, 255);">
    <p id="paragraph1" class="title1">脉形状指下秘诀第一</p>
    <p class="title2">
        浮脉，举之有余，按之不足。芤脉，浮大而软，按之中央空，两边实。洪脉，极大在指下。滑脉，往来前却流利，展转替替然，与数相似。数脉，去来促急。促脉，来去数，时一止复来。弦脉，举之无有，按之加弓弦状。紧脉，数如切绳状。沉脉，举之不足，按之有余。伏脉，极重指按之，着骨乃得。革脉，有似沉、伏、实、大而长，微弦。实脉，大而长，微强，按之隐指愊愊然。微脉，极细而软或欲绝，若有若无。涩脉，细而迟，往来难且散，或一止复来。细脉，小大于微，常有，但细耳。软脉，极软而浮、细。弱脉，极软而沉细，按之欲绝指下。虚脉，迟、大而软，按之不足，隐指豁豁然空。散脉，大而散，散者，气实血虚，有表无里。缓脉，去来亦迟，小駃于迟。迟脉，呼吸三至，去来极迟。结脉，往来缓，时一止复来。代脉，来数中止，不能自述，因而复动。脉结者主，代者死。动脉，见于关上，无头尾，大如豆，厥厥然动摇。浮与芤相类。弦与紧相类。滑与数相类。革与实相类。沉与伏相类。微与涩相类。软与弱相类。缓与迟相类。
    </p>
    <p id="paragraph2" class="title1">平脉早晏法第二</p>
    <p class="title2">黄帝问曰：夫诊脉常以平旦，何也？岐伯对曰：平旦者，阴气未动，阳气未散，饮食未进，经脉未盛，络脉调均，气血未乱，故乃可诊，过此非也。切脉动静而视精明，察五色，观五脏有余不足，六腑强弱，形之盛衰，以此参伍，决死生之分。</p>
    <p id="paragraph3" class="title1">分别三关境界脉候所主第三</p>
    <p class="title3">从鱼际至高骨，却行一寸，其中名曰寸口。从寸至尺，名曰尺泽，故曰尺寸。寸后尺前名曰关，阳出阴入，以关为界。阳出三分，阴入三分，故曰三阴三阳。阳生于尺动于寸，阴生于寸动于尺。寸主射上焦，出头及皮毛竟手。关主射中焦，腹及腰。尺主射下焦，少腹至足。</p>


辨尺寸阴阳荣卫度数第四：夫十二经皆有动脉，独取寸口，以决五脏六腑死生吉凶之候者，何谓也？然：寸口者，脉之大会，手太阴之脉动也。人一呼脉行三寸；一吸脉行三寸，呼吸定息，脉行六寸。人一日一夜，凡一万三千五百息，脉行五十度，周于身，漏水下百刻，荣卫行阳二十五度，行阴亦二十五度，为一周也。故五十度而复会于手太阴。太阴者寸口也，即五脏六腑之所终始，故法取于寸口。脉有尺寸，何谓也？然；尺寸者，脉之大会要也。从关至尺是尺内，阴之所治也。从关至鱼际是寸口内，阳之所治也。故分寸为尺，分尺为寸。故阴得尺内一寸，阳得寸内九分，尺寸终始一寸九分，故曰尺寸也。脉有太过，有不及，有阴阳相乘，有覆，有溢，有关，有格，何谓也？然：关之前者，阳之动也，脉当见九分而浮。过者，法曰太过；减者，法曰不及。遂上鱼为溢，为外关内格，此阴乘之脉也。关之后者，阴之动也，脉当见一寸而沉。过者，法曰太过；减者，法曰不及。遂入尺为覆，为内关外格，此阳乘之脉。故曰覆溢。是真脏之脉也，人不病自死。

平脉视人大小长短男女逆顺法第五：凡诊脉，当视其人大、小、长、短，及性气缓、急。脉之迟、速、大、小、长、短，皆如其人形性者，则吉；反之者、则为逆也。脉三部大都欲等，只如小人、细人、妇人，脉小、软；小儿四、五岁，脉呼吸八至，细、数者吉。

持脉轻重法第六：脉有轻重，何谓也？然：初持脉如三菽之重，与皮毛相得者，肺部也。如六菽之重，与血脉相得者，心部也。如九菽之重，与肌肉相得者，脾部也。如十二菽之重，与筋平者，肝部也。按之至骨，举之来疾者，肾部也。故曰轻重也。

两手六脉所主五脏六腑阴阳逆顺第七：脉法赞云：肝、心出左，脾、肺出右，肾与命门，俱出尺部。魂、魄、壳、神，皆见寸口。左主司官。右主司府。左大顺男，右大顺女。关前一分，人命之主，左为人迎，右为气口。神门决断，两在关后。人无二脉，病死不愈。诸经损减，各随其部。察按阴阳，谁与先后。阴病治官，阳病治府。奇邪所舍，如何捕取？审而知者，针入病愈。心部在左手关前寸口是也，即手少阴经也。与手太阳为表里，以小肠合为府。合于上焦，名曰神庭，在龟尾下五分。肝部在左手关上是也，足厥阴经也。与足少阳为表里，以胆合为府。合于中焦，名曰胞门，在太仓左右三寸。肾部在左手关后尺中是也，足少阴经也。与足太阳为表里，以膀胱合为府。合于下焦，在关元左。肺部在右手关前寸口是也，手太阴经也。与手阳明为表里，以大肠合为府。合于上焦，名呼吸之府，在云门。脾部在右手关上是也，足太阴经也。与足阳明为表里，以胃合为府。合于中焦脾胃之间，名曰章门，在季胁前一寸半。肾部在右手关后尺中是也，足少阴经也，与足太阳为表里，以膀胱合为府。合于下焦，在关元右。左属肾，右为子户，名曰三焦。

辨脏腑病脉阴阳大法第八：脉何以知脏腑之病也？然：数者，腑也；迟者，脏也。数即有热，迟即生寒。诸阳为热，诸阴为寒。故别知脏腑之病也。脉来浮大者，此为肺脉也。脉来沉滑，坚如石，肾脉也。脉来如弓弦者，肝脉也。脉来疾去迟，心脉也。脉来当见而不见为病。病有浅深，但当知如何受邪。
</span>