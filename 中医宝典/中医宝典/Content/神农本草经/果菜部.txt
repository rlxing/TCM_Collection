果菜部上品

　　蒲陶味甘平。主治筋骨湿痹，益气倍力强志，令人肥健，耐饥忍风寒。久食轻身不老延年。可作酒。生山谷。

　　蓬蔂味酸平。主安五藏，益精气，长阴令坚，强志倍力，有子。久服轻身不老。一名覆盆。生平泽。

　　大枣味甘平。主治心腹邪气，安中养脾，助十二经，平胃气，通九窍，补少气少津液，身中不足，大惊，四肢重。和百药。久服轻身长年。叶覆麻黄，能令出汗。生平泽。

　　藕实茎味甘平。主补中养神，益气力，除百疾。久服轻身耐老，不饥延年。一名水芝。生池泽。

　　鸡头味甘平。主治湿痹，腰脊膝痛，补中，除百疾，益精气，强志，耳目聪明。久服轻身不饥，耐老神仙。一名雁喙。生池泽。

　　甘瓜子味甘平。主令人悦泽，好颜色，益气不饥。久服轻身耐老。

　　瓜蒂味苦寒。主治大水，身面四肢浮肿，下水，杀蛊毒，欬逆上气；食诸果不消，病在胸腹中，皆吐下之。一名土芝。生平泽。

　　冬葵子味甘寒。主治五藏六腑寒热羸瘦，破五淋，利小便。久服坚骨长肌肉，轻身延年。

　　苋实味甘寒。主治青盲明目，除邪，利大小便，去寒热。久服益气力，不饥轻身。一名马苋。生川泽。

　　苦菜味苦寒。主治五藏邪气，厌榖胃痹。久服安心益气，聪察少卧，轻身耐老。一名荼草，一名选。生川谷。

　　果菜部中品

　　樱桃味甘平无毒。主调中，益脾气。令人好颜色，美志。

　　梅实味酸平。主下气，除热烦满，安心，肢体痛，偏枯不仁，死肌。去青黑志，恶疾。生川谷。

　　蓼实味辛温。主明目温中，耐风寒，下水气，面目浮肿，痈疡。马蓼，去肠中蛭虫。轻身。生川泽。

　　葱实味辛温。主明目、补中不足。其茎，可作汤，主治伤寒寒热，出汗，中风面目肿。薤，味辛，主治金创创败。轻身不饥耐老。生平泽。

　　水苏味辛微温。主下气杀榖，辟口臭，去毒，辟恶气。久服通神明，轻身耐老。生池泽。

　　杏核味甘温。主治欬逆上气，雷鸣，喉痹，下气，产乳，金创，寒心，贲豚。生川谷。

　　果菜部下品

　　桃核味苦平。主治瘀血，血闭，瘕，邪气，杀小虫。桃华，杀注恶鬼。令人好颜色。桃枭，微温，杀百鬼精物。桃毛，主下血瘕，寒热积聚，无子。桃蠹，杀鬼邪恶不祥。生山谷。

　　苦瓠味苦寒。主治大水面目四肢浮肿，下水。令人吐。生山泽。

　　水靳味甘平。主治女子赤沃，止血，养精，保血脉，益气，令人肥健嗜食。一名水英。生池泽。