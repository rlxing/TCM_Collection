疟病脉证并治第四

　　○师曰：疟脉自弦，弦数者多热，弦迟者多寒。弦小紧者，下之瘥，弦迟者，可温之；弦紧者，可发汗、针灸也；浮大者，可吐之；弦数者，风发也，以饮食消息止之。

　　○病疟，以月一日发，当以十五日愈；设不瘥，当月尽解；如其不瘥，当云何？师曰：此结为 瘕，名曰疟母，急治之，宜鳖甲煎丸。

　　鳖甲煎丸鳖甲（十二分，炙） 乌扇（三分，烧） 黄芩（三分） 柴胡（六分） 鼠妇（三分，熬） 干姜（三分）

　　大黄（三分） 芍药（五分） 桂枝（三分） 葶苈（一分，熬） 石苇（三分，去毛） 浓朴（三分） 牡丹（五分，去心） 瞿麦（二分） 紫葳（三分） 半夏（一分） 人参（一分） 虫（五分，熬） 阿胶（三分，炙） 蜂窠（四分，炙） 赤硝（十二分） 蜣 （六分，熬） 桃仁（二分）

　　上二十三味，为末，取熊灶下灰一斗，清酒一斛五斗，浸灰，候酒尽一半，着鳖甲于中，煮令泛烂如胶漆，绞取汁，纳诸药，煎为丸如梧子大，空心服七丸，日三服。

　　（《千金方》用鳖甲十二片，又有海藻三分，大戟一分， 虫五分，无鼠妇、赤硝二味，以鳖甲煎和诸药为丸。）

　　○师曰：阴气孤绝，阳气独发，则热而少气烦冤，手足热而欲呕，名曰瘅疟。若但热不寒者，邪气内藏于心，外舍分肉之间，令人消铄肌肉。

　　○温疟者，其脉如平，身无寒但热，骨节疼烦，时呕，白虎加桂枝汤主之。

　　白虎加桂枝汤方知母（六两） 甘草（二两，炙） 石膏（一斤） 粳米（二合） 桂（去皮，三两）

　　上 ，每五钱，水一盏半，煎至八分，去滓，温服，汗出愈。

　　○疟多寒者，名曰牝疟，蜀漆散主之。

　　蜀漆散方蜀漆（洗去腥） 云母（烧二日夜） 龙骨（等分）

　　上三味，杵为散，未发前以浆水服半钱。温疟加蜀漆半分，临发时服一钱匕。（一方云母作云实。）

　　附《外台秘要》方牡蛎汤 治牡疟。

　　牡蛎（四两，熬） 麻黄（去节，四两） 甘草（三两） 蜀漆（三两）

　　上四味，以水八升先煮蜀漆、麻黄，去上沫，得六升，纳诸药煮取二升，温服一升。若吐，则勿更服。

　　柴胡去半夏加栝蒌汤 治疟病发渴者，亦治劳疟。

　　柴胡（八两） 人参 黄芩 甘草（各三两） 栝蒌根（四两） 生姜（二两） 大枣（十二枚）

　　上七味，以水一斗二升，煮取六升，去滓，再煎取三升，温服一升，日二服。

　　柴胡桂姜汤 治疟寒多微有热，或但寒不热。（服一剂如神。）

　　柴胡（半斤） 桂枝（三两，去皮） 干姜（二两） 栝蒌根（四两） 黄芩（三两） 牡蛎（三两，熬）

　　甘草（二两，炙）

　　上七味，以水一斗二升，煮取六升，去滓，再煎取三升，温服一升，日三服。初服微烦，复服汗出便愈。