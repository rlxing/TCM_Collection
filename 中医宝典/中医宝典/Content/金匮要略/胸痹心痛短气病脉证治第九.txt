胸痹心痛短气病脉证治第九

　　○师曰：夫脉当取太过不及，阳微阴弦，即胸痹而痛，所以然者，责其极虚也。今阳虚知在上焦，所以胸痹心痛者，以其阴弦故也。

　　○平人无寒热，短气不足以息者，实也。

　　○胸痹之病，喘息咳唾，胸背痛，短气，寸口脉沉而迟，关上小紧数，栝蒌薤白白酒汤主之。

　　栝蒌薤白白酒汤方栝蒌实（一枚，捣） 薤白（半升） 白酒（七升）

　　上三味，同煮取二升，分温再服。

　　○胸痹不得卧，心痛彻背者，栝蒌薤白半夏汤主之。

　　栝蒌薤白半夏汤方栝蒌实（一枚，捣） 薤白（三两） 半夏（半斤） 白酒（一斗）

　　上四味，同煮取四升，温服一升，日三服。

　　○胸痹心中痞气，气结在胸，胸满，胁下逆抢心，枳实薤白桂枝汤主之。人参汤亦主之。

　　枳实薤白桂枝汤方枳实（四枚） 浓朴（四两） 薤白（半斤） 桂枝（一两） 栝蒌实（一枚，捣）

　　上五味，以水五升，先煮枳实、浓朴，取二升，去滓，纳诸药，煮数沸，分温三服。

　　人参汤方人参 甘草 干姜 白术（各三两）

　　上四味，以水八升，煮取三升，温服一升，日三服。

　　○胸痹，胸中气塞、短气，茯苓杏仁甘草汤主之。桔枳姜汤亦主之。

　　茯苓杏仁甘草汤方茯苓（三两） 杏仁（五十个） 甘草（一两）

　　上三味，以水一斗，煮取五升，温服一升，日三服，不瘥更服。

　　桔皮枳实生姜汤方桔皮（一斤） 枳实（三两） 生姜（半斤）

　　上三味，以水五升，煮取二升，分温再服。（《肘后》、《千金》云：治胸痹，胸中 如满，噎塞习习如痒，喉中涩燥唾沫。）

　　○胸痹，缓急者，薏苡附子散主之。

　　薏苡附子散方薏苡仁（十五两） 大附子（十枚，炮）

　　上二味，杵为散，服方寸匕，日三服。

　　○心中痞，诸逆，心悬痛，桂枝生姜枳实汤主之。

　　桂枝生姜枳实汤方桂枝 生姜（各三两） 枳实（五枚）

　　上三味，以水六升，煮取三升，分温三服。

　　○心痛彻背，背痛彻心，乌头赤石脂丸主之。

　　赤石脂丸方蜀椒（一两，一法二分） 乌头（一分，炮） 附子（半两，炮，一法一分） 干姜（一两，一法一分）

　　赤石脂（一两，一法二分）

　　上五味，末之，蜜丸如梧子大，先食服一丸，日三服，不知，稍加服。

　　九痛丸 治九种心痛。

　　附子（三两，炮） 生野狼牙（一两，炙香） 巴豆（一两，去皮心，熬研如脂） 人参 干姜 吴茱萸（各一两）

　　上六味，末之，炼蜜丸如梧子大，酒下，强人初服三丸，日三服；弱者二丸。兼治卒中恶，腹胀痛，口不能言。又治连年积冷，流注心胸痛，并冷冲上气，落马坠车血疾等，皆主之。忌口如常法。
