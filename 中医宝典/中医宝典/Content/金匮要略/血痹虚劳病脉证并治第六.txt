血痹虚劳病脉证并治第六

　　○问曰：血痹病从何得之？师曰：夫尊荣人，骨弱肌肤盛，重因疲劳，汗出，卧不时动摇，加被微风，遂得之。但以脉自微涩，在寸口、关上小紧。宜针引阳气，令脉和紧去则愈。

　　○血痹，阴阳俱微，寸口关上微，尺中小紧，外证身体不仁，如风痹状，黄 桂枝五物汤主之。

　　黄 桂枝五物汤方黄 （三两） 芍药（三两） 桂枝（三两） 生姜（六两） 大枣（十二枚）

　　上五味，以水六升，煮取二升，温服七合，日三服。（一方有人参）。

　　○夫男子平人，脉大为劳，极虚亦为劳。

　　○男子面色薄者，主渴及亡血，卒喘悸。脉浮者，里虚也。

　　○男子脉虚沉弦，无寒热，短气里急，小便不利，面色白，时目瞑兼衄，少腹满，此为劳使之然。

　　○劳之为病，其脉浮大，手足烦，春夏剧，秋冬瘥，阴寒精自出，酸削不能行。

　　○男子脉浮弱而涩，为无子，精气清冷（一作冷）。

　　○夫失精家，少腹弦急，阴头寒，目眩（一作目眶痛），发落，脉极虚、芤、迟，为清谷亡血失精。脉得诸芤动微紧，男子失精，女子梦交，桂枝龙骨牡蛎汤主之。

　　桂枝加龙骨牡蛎汤方（《短剧》云：虚弱浮热汗出者，除桂加白薇附子各三分，故曰二加龙骨汤。）

　　桂枝 芍药 生姜（各三两） 甘草（二两） 大枣（十二枚） 龙骨 牡蛎（各三两）

　　上七味，以水七升，煮取三升，分温三服。

　　天雄散方天雄（三两，炮） 白术（八两） 桂枝（六两） 龙骨（三两）

　　上四味，杵为散，酒服半钱匕，日三服，不知，稍增之。

　　○男子平人，脉虚弱细微者，喜盗汗也。

　　○人年五六十，其病脉大者，痹侠背行，若肠鸣、马刀、侠瘿者，皆为劳得之。

　　○脉沉、小、迟，名脱气。其人疾行则喘喝，手足逆寒，腹满，甚则溏泄，食不消化也。

　　○脉弦而大，弦则为减，大则为芤；减则为寒，芤则为虚，虚寒相搏，此名为革。妇人则半产漏下，男子则亡血失精。

　　○虚劳里急，悸，衄，腹中痛，梦失精，四肢疼，手足烦热，咽干口燥，小建中汤主之。

　　小建中汤方桂枝（三两，去皮） 甘草（三两，炙） 大枣（十二枚） 芍药（六两） 生姜（三两） 胶饴（一升）

　　上六味，以水七升，煮取三升，去滓，纳胶饴，更上微火消解，温服一升，日三服。（呕家不可用建中汤，以甜故也。）

　　（《千金》疗男女因积冷气滞，或大病后不复常，若四肢沉重，骨肉酸疼，吸吸少气，行动喘乏，胸满气急，腰背强痛，心中虚悸，咽干唇燥，面体少色，或饮食无味，胁肋腹胀，头重不举，多卧少起，甚者积年，轻者百日，渐致瘦弱，五脏气竭，则难可复常，六脉俱不足，虚寒乏气，少腹拘急，羸瘠百病，名曰黄 建中汤，又有人参二两。）

　　○虚劳里急，诸不足，黄 建中汤主之。（于小建中汤内加黄 一两半，余根据上法。气短胸满者，加生姜，腹满者，去枣加茯苓一两半，及疗肺虚损不足，补气加半夏三两。）

　　○虚劳腰痛，少腹拘急，小便不利者，八味肾气丸主之。（方见妇人杂病中。）

　　○虚劳诸不足，风气百疾，薯蓣丸方主之。

　　薯蓣丸方薯蓣（三十分） 当归 桂枝 曲 干地黄 豆黄卷（各十分） 甘草（二十八分） 人参（七分） 川芎芍药 白术 麦门冬 杏仁（各六分） 柴胡 桔梗 茯苓（各五分） 阿胶（七分） 干姜（三分） 白蔹（二分） 防风（六分） 大枣（百枚，为膏）

　　上二十一味，末之，炼蜜和丸如弹子大，空腹酒服一丸，一百丸为剂。

　　○虚劳虚烦不得眠，酸枣汤主之。

　　酸枣汤方酸枣仁（二升） 甘草（一两） 知母（二两） 茯苓（二两） 川芎（二两） （深师有生姜二两）

　　上五味，以水八升，煮酸枣仁得六升，纳诸药煮取三升，分温三服。

　　○五劳虚极，羸瘦腹满，不能饮食。食伤、忧伤、饮伤、房室伤、饥伤、劳伤、经络荣卫气伤，内有干血，肌肤甲错，两目黯黑，缓中补虚，大黄 虫丸主之。

　　大黄 虫丸方大黄（十分，蒸） 黄芩（二两） 甘草（三两） 桃仁（一升） 杏仁（一升） 芍药（四两） 干地黄（十两） 干漆（一两） 虻虫（一升） 水蛭（百枚） 蛴螬（一升） 虫（半升）

　　上十二味，末之，炼蜜和丸小豆大，酒饮服五丸，日三服。

　　附方《千金翼》炙甘草汤（一云复脉汤）治虚劳不足，汗出而闷，脉结悸，行动如常，不出百日，危急者十一日死。

　　甘草（四两，炙） 桂枝 生姜（各三两） 麦门冬（半升） 麻仁（半升） 人参 阿胶（各二两） 大枣（三十枚） 生地黄（一斤）

　　上九味，以酒七升、水八升，先煮八味，取三升，去滓，纳胶，消尽，温服一升，日三服。

　　《肘后》獭肝散 治冷劳，又主鬼疰一门相染。

　　獭肝一具，炙干末之，水服方寸匕，日三服。